		 	




Прелюдія


			Людина, якій ви найбільше боїтесь заперечити, — це ви самі.





***


			Ідея стає цікавою, коли ви починаєте боятись довести її до завершення.





***


			Люди значно менш зацікавлені в тому, що ви намагаєтесь їм показати, ніж у тому, що ви намагаєтесь приховати.





***


			Фармацевтичні компанії краще справляються з тим, щоб винайти хвороби для наявних ліків, ніж винайти ліки від наявних хвороб.





***


			Щоб зрозуміти визвольну дію аскетизму, зважте на те, що втратити весь свій статок не так болісно, як втратити лише його половину.





***


			Щоб зробити з дурня банкрута, дайте йому інформацію.





***


			Формальний навчальний процес для знань — це те саме, що проституція для кохання; на перший погляд, вони досить близькі одне до одного, але для нелоха — це не те саме3.





***


			У науці вам треба зрозуміти світ; у бізнесі вам треба, щоб інші розуміли його неправильно.





***


			Я підозрюю, що вони вбили Сократа, бо є щось страшенно непривабливе, чуже й нелюдське в тому, щоб мислити чітко.





***


			Освіта робить мудрого трохи мудрішим, але вона робить дурня в рази небезпечнішим.





***


			Перевірка ідеї на оригінальність — це не відсутність одного-єдиного попередника, а наявність багатьох тих, які не можуть до неї дорівнятись.





***


			Подвійне покарання сучасності — це змусити нас старіти раніше і жити довше.





***


			Ерудит — це той, хто показує менше, ніж знає; журналіст і консультант — його пряма протилежність.





***


			Ваш мозок найефективніший тоді, коли ви не вказуєте йому, що робити — у цьому іноді переконуються ті, хто любить постояти під гарячим душем.





***


			Якщо ваша злість із часом стихає, то несправедливо вчинили ви; якщо посилюється, то несправедливість спіткала вас.





***


			Мені цікаво, чи ті, хто пропагує щедрість із вигоди, помічають у цьому суперечність або ж те, що їхня так звана щедрість — то просто принадна стратегія інвестицій4.





***


			Ті, хто гадає, що релігія — означає «віра», не розуміють ні релігії, ні віри.





***


			Робота знищує вашу душу, непомітно прокрадаючись до вашого мозку в ті години, коли ви офіційно не працюєте; зважено обирайте професію.





***


			За своєю природою, ми ніколи не повторюємо однієї й тієї самої дії; у неволі (офіс, спортзал, дорога, спорт) життя — це одна суцільна травма від повторюваних дій. Жодної випадковості.





***


			Використання за виправдання помилок суджень інших — це вже помилка суджень.





***


			Погоджуватись із гамівною дією вузької (Арістотелевої) логіки й уникати фатальних випадків непослідовності — це не те саме.





***


			Економіка не може перетравити ідею того, що колектив (і сукупність) значно менш передбачувані, ніж окремі індивіди.





***


			Не варто говорити про «прогрес» із позицій довголіття, безпеки чи комфорту, порівнюючи тварин у зоопарку з тими, що живуть у дикій природі.





***


			Якщо зранку ви точно знаєте, яким буде ваш день, то ви трохи мертві — що точніше знаєте, то більш мертві.





***


			Немає проміжного стану між кригою і водою, але він є між життям і смертю — це робота за наймом.





***


			Ви живете розмірено, якщо те, чого боїтесь, має п’янкий присмак пригоди.





***


			Прокрастинація — це бунт душі проти неволі.





***


			Ніхто не хоче бути абсолютно відкритим; ні для інших, ні вже точно для себе.





***


			Ерудиція без маячні, інтелект без боягузтва, сміливість без нерозсудливості, математика без занудства, стипендії без формальної освіти, розум без кмітливості, релігійність без нетерпимості, елегантність без м’якості, приязність без залежності, задоволення без залежності, релігія без терпимості та, головне, нічого без сильної зацікавленості.



* * *



			 				 					3		Тут варто уточнити. Існують винятки, але також є багато відомих випадків, коли повія закохується у клієнта.



				 					4		Вчинок зі щедрості не має бути спрямований на отримання будь-якої винагороди — ані фінансової, ані соціальної, ані емоційної; вона має бути деонтичною (безумовне виконання обов’язку), а не утилітарною (спрямована на колективну — або індивідуальну — вигоду). Немає нічого поганого в «щедрому» вчинку, який викликає «тепле відчуття» або обіцяє спасіння тому, хто його здійснює; але їх не можна лінгвістично об’єднувати з деонтичними діями, які виконуються лише через відчуття обов’язку.





Контрнаративи


			Люди не люблять, коли просиш їх допомогти; люди ображаються, коли не просиш їх про допомогу.





***


			Найкраща помста брехунові — переконати його в тому, що віриш його словам.





***


			Коли ми хочемо зробити щось, що, впевнені, приречено на провал, ми просимо у когось поради, щоб потім звинуватити порадника у провалі.





***


			Франція захопила Алжир, щоб там їли касуле5, а натомість Франція їсть кускус.





***


			Значно складніше сказати ні, коли справді в цьому впевнений, ніж коли не дуже.





***


			Ніколи не кажіть ні двічі, якщо справді хочете відмовити.





***


			Ми схильні до того, щоб визначати грубість не так за словами (те, що було сказано), як за статусом реципієнта (на кого вона спрямована).





***


			Своїй репутації ви шкодите більше тим, що стаєте на її захист.





***


			Єдина об’єктивна ознака старіння — коли людина починає говорити про старіння.





***


			Вони заздритимуть вам через ваш успіх, ваше багатство, ваш розум, вашу зовнішність, ваш статус; але дуже рідко — через вашу мудрість.





***


			Більшість із того, що вони називають скромністю, є просто добре прихованою зверхністю.





***


			Переважно відмінність між роботою і дозвіллям полягає в самій лише назві.





***


			Якщо ви хочете змусити людей прочитати книжку, скажіть, що її переоцінюють.





***


			Ви ніколи не переможете в суперечці, доки не зачеплять вас особисто.





***


			Сучасний лицемір називає «повагою» те, що є лише страхом перед владою.





***


			Немає нічого більш постійного, ніж «тимчасові» заходи, дефіцити, мирні договори й відносини; немає нічого більш тимчасового, ніж усе це з епітетом «постійні».





***


			Перший, хто використає «але» в суперечці, програє в ній.





***


			Найбільш важкі хвилини — не ті, які ми проводимо з нецікавими людьми; це радше час, прогаяний із нецікавими людьми, які щосили намагаються здаватись цікавими.





***


			Ненависть — це кохання з помилкою десь у програмному коді; її можна виправити, але дуже важко знайти.





***


			Більшість помилок погіршується, коли починаєш їх виправляти.





***


			Мені цікаво, чи обурений ворог ревнуватиме, дізнавшись, що я ненавидів когось іншого.





***


			Головна причина ходити до школи — дізнатись, як не мислити по-вчительському.





***


			Визначальна риса лоха — це загалом плакатися на недосконалість світу за помилки, упередження, суперечності й ірраціональність — не намагаючись використати все це для розваги і прибутку.





***


			Оцінити, наскільки вам сподобалась книжка, можна за тим, чи перечитуєте ви її (і скільки разів); перевірити, чи справді вам подобається проводити час із кимось, можна запитавши себе: «Я готовий зустрічатись із ним знову і знову?». Решта просто популізм або те, що нині називають самоповагою.





***


			Якщо хтось дуже старається вас ігнорувати, то вас не ігнорують.





***


			Ми запитуємо: «Чому він багатий (або бідний)?», а не «Чому він не багатший (або бідніший)?»; «Чому криза така глибока?», а не «Чому вона не глибша?».





***


			Одна з махінацій життя — зробити деяких людей багатими й нещасними, тобто вразливими і зневіреними.





***


			Ненависть значно важче підробити, ніж кохання. Ми чуємо про несправжнє кохання; ніколи — про несправжню ненависть.





***


			Іноді люди вас запитують, а очима благають не говорити їм правди.





***


			Антонім до мужності не боягузтво, а технології.





***


			Зазвичай ті, кого ми називаємо «хороший слухач» — це хтось, хто майстерно відточив свою байдужість.





***


			У своїх молитвах замініть «Захисти нас від зла» на «Захисти нас від тих, хто поліпшує щось за зарплату».





***


			Саме наявність непослідовності, а не її відсутність, робить людей привабливими.





***


			Ви пам’ятаєте надіслані листи без відповіді ліпше, ніж ті, на які не відповіли самі.





***


			Ніколи не читайте відгук, написаний автором, книжку якого ви не взялися б читати.





***


			Люди вдаються до стандартних компліментів тим, хто не загрожує їхній гордості; інших вони нагороджують епітетом «зверхні».





***


			Мрія мати комп’ютери, які поводяться, як люди, справджується водночас із перетворенням людей на комп’ютери.





***


			З часів Катона Старшого з’явився певний тип зрілості, коли люди починають звинувачувати нове покоління у «поверховості» і хвалити попереднє за його «цінності».





***


			Майже всі, кого зловили на логічній помилці, трактують її як «розбіжність думок».





***


			Завжди важко не напосідати на когось із порадами про фізичну активність та інші аспекти здоров’я, як важко й дотримуватися графіка своїх занять.





***


			Хвалячи когось за відсутність хиб, ви натякаєте й на те, що в нього немає чеснот.





***


			Якщо могутні покидьки не вважають вас «зверхнім», то ви щось робите неправильно.





***


			Коли вона кричить, що ви зробили щось непрощенне, то вона вже почала вам пробачати.





***


			Не мати уяви — це проблема, якщо вас легко охоплює нудьга.





***


			Люди починають сильно непокоїтись, коли дізнаються, що той, кого вони вважали дурнем, насправді розумніший за них.





***


			Ми називаємо нарцисами тих, хто поводиться так, наче вони — центр світу; тих, хто робить це в парі, ми називаємо закоханими або краще «благословенні коханням».





***


			Якщо дружба закінчується, то її ніколи й не було; у ній був принаймні один лох.





***


			Більшість людей боїться втратити аудіовізуальні стимули, адже самі вони схильні до повторюваності в думках і образах своєї уяви.





***


			Коли хтось пише «Ти мені не подобаєшся, але я погоджуюсь із тобою», я сприймаю це як «Ти мені не подобаєшся, бо я погоджуюсь із тобою».





***


			Нерозділена ненависть — це гірше для его, ніж нерозділене кохання. Ви не можете відповісти взаємністю.





***


			Уряд, який заявляє «Ми не будемо стояти осторонь і спостерігати свавілля [іноземного диктатора Такого-то]», зазвичай намагається прикрити свою провину за те, що стоїть осторонь і спостерігає свавілля диктатора Такого-то.





***


			Співчутливому сум значно легше витіснити іншим сумом, ніж радістю.





***


			Мудрість у молодості так само неприваблива, як легковажність у старості.





***


			Деякі люди смішні лише тоді, коли намагаються бути серйозними.





***


			Важко зупинити бажання розкрити таємницю під час розмови. Це наче інформація сама хоче жити і помножуватись.





***


			Дозволити іншим перемогти в маленьких битвах — це дуже потужна маніпуляція.





***


			Якщо хочете, щоб вам допоміг незнайомець, усміхніться. Якщо прагнете допомоги близької людини, плачте.



* * *



			 				 					5		Касуле — запашна запіканка повільного приготування з м’яса, свинячої шкіри та квасолі. — Прим. пер.





Питання онтологічні


			Життя — це радше виконання, а не мета.





***


			Якщо вас легко охоплює нудьга, то ваш детектор маячні працює правильно; якщо ви забуваєте дещо, то ваш мозок знає, як фільтрувати інформацію; якщо ви засмучуєтеся, то ви людина.





***


			Це досить недавня хвороба — помилково вважати непомічене за неіснуюче; але деякі страждають на гіршу хворобу — помилково вважати непомічене таким, що неможливо помітити.





***


			Нам потрібно почуватися загубленими, фізично чи інтелектуально, принаймні раз на день.





***


			Найвища свобода полягає в тому, щоб не пояснювати, чому ви щось зробили.





***


			Просити науку пояснити життя і життєві проблеми — це все одно, що просити філолога пояснити поезію.





***


			Хороше життя — vita beata — це наче читати російський роман: потрібно двісті сторінок промучитись із персонажами, перш ніж почати насолоджуватись твором. Тоді вже розумієш усі переживання.





***


			Неможливо веселитись, коли стараєшся.





***


			Ви існуєте, якщо і тільки якщо вільні робити все без очевидної мети, без виправдань і, насамперед, без зовнішнього впливу чужого диктату.





***


			Автоматизація перетворює зазвичай приємну діяльність на «роботу».





***


			Вважати, що кожна людина переслідує «егоїстичні» інтереси — це наче вважати, що всі випадкові змінні мають нульову коваріацію.





***


			Щоб життя було справді веселим, ваші страхи мають співвідноситись із вашими бажаннями.





Священне і мирське


			Ви не можете висловити святого словами, вигаданими для мирського, але можете говорити про мирське словами, вигаданими для святого.





***


			Атеїзм (матеріалізм) — це ставитись до мертвих, наче вони й не народжувалися. Я так не робитиму. Прийнявши священне, ви ще раз відкриваєте релігію.





***


			Язичництво — це децентралізована теологія.





***


			Якщо ви не можете спонтанно виявити (без аналізу) відмінності між священним і мирським, то й ніколи не дізнаєтеся, що означає релігія. Ви ніколи не зрозумієте того, що зазвичай називають мистецтвом. Ви ніколи нічого не зрозумієте.





***


			Люди раніше зазвичай вбиралися буденно в робочі дні, а святково — щонеділі. Нині все навпаки.





***


			Щоб позначити відмінність між святим і мирським, я приймаю ритуальну ванну після будь-якого контакту або листування (навіть електронного) з консультантами, економістами, професорами Гарвардської бізнес-школи, журналістами й іншими людьми з такими самими порочними професіями; після цього я почуваюся очищеним від мирського аж до наступного епізоду.





***


			Релігія — це не так переконування людини, що існує один Бог, як переконування людини, що вона — не Бог.





***


			Що менше богів, то більшою є догма і теологічна нетерпимість. Тому, n = 0 («сучасні» атеїсти), n = 1 (суніти-пуристи), n = 1–2 (монофізити), n = 3–12 (православні), n гнучка (давні язичники Середземномор’я).





***


			Книжка — це єдиний засіб спілкування, ще не зіпсований мирським. Усе інше, що бачать ваші очі, маніпулює вами за допомогою реклами6.





***


			Ви можете замінити брехню правдою; але міф може замінити лише історія.





***


			Стародавні жителі Середземномор’я: до монотеїзму люди змінювали й обмінювались богами та ритуалами, як ми етнічною їжею.





***


			Священне — це безумовне; мирське обмежене умовностями7.





***


			Джерело трагедій в історії — це помилково сприймати щось безумовне для людини за умовне — і навпаки.





***


			Атеїсти — це просто сучасна версія релігійних фундаменталістів: і ті, й інші сприймають релігію надто буквально.





***


			Ресторани заманюють вас їжею, щоб продати вам алкоголь; релігії заманюють вас вірою, щоб продати вам правила (наприклад, уникайте боргів). Люди можуть зрозуміти поняття Бога, а не нероз’яснених правил, заборон і категоричної евристики.





***


			Одне вже точно: постувати легше, ніж сидіти на дієті. Ви не можете «трохи слідувати» кашруту або халялю, якщо будете їсти невеликі порції шинки.





***


			Щоб остаточно вилікуватись від газет, спробуйте рік читати газети за попередній тиждень.



* * *



			 				 					6		Тут невеликий коментар. Після тривалої дієти від медіа я почав розуміти, що всі намагаються (досить невміло) продати вам щось. Я довіряю лише своїй бібліотеці. Немає нічого поганого у володінні справжньою книжкою як виявлення людської слабкості, бажання повихвалятись і показного сигналу про свою вищість; саме комерційна мета поза книжкою розбещує.



				 					7		Наприклад, багато людей говорить, що бути непідкупним надто дорого.





Можливість, успіх, щастя і стоїцизм


			Успіх — це в середньому віці досягти того, про що мріяв у дитинстві.





***


			Антонімом успіху є не провал, а козиряння іменами.





***


			Сучасність має зрозуміти, що бути багатим і стати багатим математично, особисто, соціально й етично не те саме.





***


			Доведено: якщо ви спілкуєтесь із кимось, хто має менший банківський рахунок, ніж у вас, то маєте спілкуватись так, ніби у вас стільки само грошей, скільки у нього, їсти там, де їсть він, і в жодному разі не показувати світлин із відпочинку в Провансі чи будь-що, що може вказати на різницю у статках.





***


			Ви ніколи не станете абсолютно вільними, якщо вам тільки вдається уникати рабства; вам також треба уникати того, щоб стати рабовласником8.





***


			Удача карає жадібних тим, що робить їх бідними, а дуже жадібних — багатими.





***


			Дуже яскраво про людські вподобання свідчить те, що причини більшості суїцидів — сором або втрата грошей і соціального статусу, а не хвороби.





***


			Бізнес-війни зазвичай програють обидва учасники; в академічних обидва перемагають.





***


			Вивчати роботи й інтелектуальні звички «геніїв», щоб навчатись від них, — це наче вивчати кітель шеф-кухаря, щоб скопіювати його манеру готувати.





***


			«Багатий» — це позбавлене сенсу і глибини мірило. Використовуйте натомість субтрактивне мірило «небагатство» — різницю в будь-який час між тим, що маєте, і тим, що хочете мати.





***


			Ви ніколи напевно не знатимете, чи покидьок ця людина, доки вона не стане багатою.





***


			Старші люди найгарніші, коли мають те, чого бракує молодим: урівноваженість, ерудицію, мудрість загальну і практичну, а ще спокій після чогось визначного.





***


			Я пішов на конференцію зі щастя; дослідники були нещасні на вигляд.





***


			Те, що ду́рні називають «марнування часу», найчастіше найбільш вдала інвестиція.





***


			Занепад починається із заміни мрій на спогади, а закінчується заміною спогадів на інші спогади.





***


			Немає яскравішої ознаки провалу, ніж чоловік середнього віку, який вихваляється своїми успіхами в коледжі.





***


			Вам ліпше уникати нелюбові людей, якщо водночас вони вам не заздрять чи не захоплюються вами.





***


			Не читайте нічого з написаного за останні сто років; не їжте фруктів, які з’явились протягом тисячі років; не пийте нічого, що винайшли за останні чотири тисячі років (лише воду й вино); але говоріть із незвичайним чоловіком за сорок. Чоловік із героїчними нахилами починає помирати у тридцять.





***


			Деякі цілі більш нудні зсередини. Навіть піратство, як дехто запевняє.





***


			Карл Маркс, мислитель, з’ясував, що раба найкраще можна контролювати, переконавши, що він — працівник.





***


			Мені цікаво, скільки людей прагнуло б надмірного багатства, якби на додачу до нього не давали ще й статусу.





***


			Католицькі країни мали більше серійної моногамії, ніж нині, але без потреби в розлученні — тривалість життя була коротка; тривалість шлюбу була значно, значно менша.





***


			Щоб виявити, як добре у вас ітимуть справи за десять років порівняно із кимось іншим, порахуйте його ворогів, порахуйте своїх і піднесіть співвідношення до квадрата.





***


			Найшвидший спосіб стати багатим — це почати спілкуватись із бідними; найшвидший спосіб стати бідним — почати спілкуватись із багатими.





***


			Альфа-людина на зібраннях осіб «високого статусу» зазвичай виявляється офіціантом.





***


			Ви станете цивілізованим того дня, коли без тіні провини згає­те багато часу, нічого не роблячи, нічого не навчаючись і нічого не поліпшуючи.





***


			Людина, яка говорить «Мені ніколи», або визнає свою некомпетентність (і брак контролю у своєму житті), або намагається від вас здихатись.





***


			Успіх у всіх справах вимагає відсутності конкретних якостей: 1) успіх у злочині — відсутності співчуття; 2) успіх у банківській справі — відсутності сорому, коли приховуєш ризики; 3) успіх у школі — відсутності здорового глузду; 4) успіх в економіці — відсутності розуміння ймовірності, ризику, того, що кожна дія має наслідок, і взагалі будь-чого; 5) успіх у журналістиці — невміння думати про речі, які мають навіть найменші шанси стати важливими наступного січня. Але для успіху в житті потрібне абсолютне невміння робити будь-що, що змушує вас відчувати дискомфорт, дивлячись на себе у дзеркало.





***


			Відмінність між рабами Римської й Османської імперій і нинішніми працівниками в тому, що тим рабам не доводилось лестити своєму босу.





***


			Природна перевага мобільних телефонів, ноутбуків й інших незамінних речей сучасності полягає в радості, яку відчуваєш, коли їх знаходиш, раптом загубивши. Загубіть гаманець, повний кредитних карток, — і матимете шанс на чудовий день.





***


			Ви багаті, якщо і тільки якщо гроші, від яких відмовляєтесь, смакують ліпше, ніж, ті, які ви берете.





***


			Не спілкуйтеся з людьми, значно багатшими за вас; але якщо таки спілкуєтесь, то робіть це на своїй території (ресторани, які ви можете собі дозволити, вино тощо).





***


			Для більшості успіх — це травматичний перехід з табору, який ненавидить, у табір, який ненавидять.





***


			Щоб побачити, чи подобається вам те, де ви є, без пут залежності, подивіться, чи так само ви щасливі, повертаючись туди, як коли звідти йдете.





***


			Ви можете перевірити, наскільки бідною почувається людина, порахувавши кількість разів, коли вона згадує «гроші» в розмові.





***


			Відмінність між коханням і щастям у тому, що ті, хто говорить про кохання, зазвичай закохані, а ті, хто говорить про щастя, зазвичай нещасні.





***


			Сучасність: ми створили молодь без героїзму, старість без муд­рості й життя без благородства.





***


			Визначити нецікавість людини можна, запитавши її, кого вона вважає цікавим.





***


			Всесвітня мережа — це нездорове місце для тих, хто прагне уваги.





***


			Мені цікаво, чи хтось перевіряв, скільки потрібно часу, щоб на вечірці незнайомець середнього рівня успіху, який навчався у Гарварді, повідомив усіх інших про це.





***


			Люди зосереджуються на прикладах для наслідування; більш ефективно було б шукати антиприклади — людей, на яких ви не хочете бути схожими, коли виростете.





***


			Це така гарна звичка вибачатись, окрім тих випадків, коли ви зробили щось неправильне.





***


			Занепокоєність ефективністю — це головна перешкода на шляху до поетичного, гідного, елегантного, повноцінного й героїчного життя.





***


			Дехто, як деякі банкіри, настільки невідповідні успіху, що мають вигляд гномів у одязі гіганта.





***


			Не плачтеся надто голосно на зло, заподіяне вам, бо можете підкинути кілька ідей не надто творчим ворогам.





***


			Більшість підживлює свої нав’язливі ідеї, намагаючись їх позбутись.





***


			Важко змінити чиюсь думку, адже це означатиме змінити чиїсь смаки.





***


			Те, що ми часто називаємо «успіх» (нагороди, статус, визнання тощо), є втішним призом для тих, хто і нещасний, і погано дає раду тому, що робить.





***


			У мене збереглись найтепліші спогади про місця, які називають потворними, а найнудніше мені було в місцях, які вважають мальовничими.





***


			Добре не заздрити; але ліпше і не заздрити, і не бути тим, кому заздрять.





***


			Хороша фізична форма — це безперечна ознака сили, але, окрім природної потреби бути у формі, вона ще може означати глибоку, невиправну слабкість.





***


			Шарм — це вміння непомітно образити людину; занудство — навпаки.





***


			Ті, хто не думає, що робота за наймом — це систематичне рабство, або сліпий, або працює за наймом.





***


			Вони народжуються, і їх кладуть до коробки; вони йдуть додому, щоб жити в коробці; вони навчаються, ставлячи галочки у квадратики; вони йдуть на так звану «роботу» в коробці, де сидять у своїх кабінках-коробках; вони їдуть у коробці до магазину, щоб купити їжі в коробці; вони йдуть до спортзалу, що в коробці; вони говорять про те, щоб мислити нестандартно; а коли вони помирають, їх кладуть до коробки. Всюди коробки, Евклідові, геометрично рівні коробки9.





***


			Ніколи не наймайте відмінника, хіба лише щоб скласти іспит.





***


			Ще одне визначення сучасності: нині розмови можна щоразу повніше відновити з уривків інших розмов, які точаться в той-таки час у різних куточках планети.





***


			Двадцяте століття було банкрутством соціальної утопії; двадцять перше століття буде банкрутством технологічної.





***


			У часи Светонія 60 % видатних освітян (граматики) були рабами. Нині це 97,1%, і ще не кінець.





***


			Зусилля, викладені на створення соціальної, політичної і медичної утопій, є причиною нічних жахіть; багато ліків і технік виникло внаслідок воєнних зусиль.





***


			«Зв’язок» всесвітньої мережі створює особливу форму інформаційної і псевдосоціальної нерозбірливості, яка змушує людину почуватися чистою після своєї порції всесвітньої мережі.





***


			У більшості дебатів люди, очевидно, намагаються переконати одне одного; але вони можуть сподіватись лише на нові аргументи, щоб переконати себе.





***


			Ви помітили, що захоплення колекціонуванням витворів мистецтва щодо живопису — це як захоплення порнографією щодо справжнього статевого акту? Відмінність лише у статусі.



* * *



			 				 					8		Версії цієї думки повторювали і доводили в різні періоди історії — останнім переконливо це зробив Монтень.



				 					9		Box — коробка, ящик; ticking box — у тестах, квадратики для галочок, to think outside the box — мислити нестандартно. — Прим. пер.





Приємні й не дуже проблеми лохів


			Найбільш депресивний аспект життя пар, сварки яких ви бачите в ресторані, — це те, що майже завжди вони не усвідомлюють справжньої причини сварки.





***


			Очевидно, що найбільш неуспішні люди дають найбільше порад, особливо щодо письменства й фінансів.





***


			Ніколи не майте за партнера адвоката на пенсії, хіба що в нього є ще якесь хобі.





***


			Чутки корисні лише тоді, коли їх заперечують.





***


			Проблема людей із формальною освітою в тому, що вони переконані, ніби люди без формальної освіти вважають їх розумнішими за себе.





***


			Якщо довго приховувати правду, то зрештою ви радше дурите себе, а не інших.





***


			Університети перейшли від надання стипендій за невеликі внески до продажу дипломів за величезні суми.





***


			Існує два типи людей: ті, хто намагається перемогти, і ті, хто намагається перемогти в суперечці. Це абсолютно різні типи людей.





***


			Раціональна евристика — це уникати будь-яких коментарів про ринок від тих, хто має заробляти на життя.





***


			Люди зазвичай вибачаються, щоб мати можливість це повторити.





***


			Математика для знання — це як штучна рука для справжньої; деякі ампутують, щоб замінити.





***


			Сучасність нав’язує наратив лоха на різну діяльність; тепер ми «ходимо для фізичного навантаження», а не «ходимо» без будь-якого виправдання; для прихованих причин.





***


			Бюрократія — це система, створена для максимізації відстані між тим, хто приймає рішення, і ризиками, що виникають від цих рішень.





***


			Соціальні медіа дуже антисоціальні, здорова їжа емпірично нездорова, працівники галузі знань — невігласи, а соціальна наука — зовсім не наукова.





***


			Люди часто шепочуть, коли говорять правду, і підвищують голос, коли обманюють.





***


			У багатьох випадках замість того, щоб шукати «причину смерті», коли людина відходить до іншого світу, нам варто шукати «причину життя», коли вона ще на цьому.





***


			У темряві неповної інформації та часткового розуміння більшість того, що ми не розуміємо, називають «ірраціональне».





***


			Саме ті, хто використовує інших, найбільше обурюються, коли використовують їх.





***


			Якщо хтось наводить більше однієї причини, чому він хоче роботу, не наймайте його.





***


			Програми навчання виконавчих директорів дають нам змогу спостерігати, як люди, які ніколи не працювали, читають лекції людям, які ніколи не мислили.





***


			Помилка мислення з другого порядку: він розповідає вам таєм­ницю і чомусь очікує, що ви її збережете, хоча щойно довів — сам зберегти її не зміг.





***


			Коли люди говорять «Я інвестую на тривалу перспективу», це означає, що вони втрачають гроші.





***


			Соціальні мережі надають інформацію про те, що людям подобається; значно інформативніше було б описувати те, що їм не подобається.





***


			Той факт, що люди в країнах з холодним кліматом зазвичай більше працюють, багатші, менш розслаблені, менш привітні, менш терплячі до неробства, більш (занадто) організовані і більш пригнічені, ніж ті, хто живе у тепліших, змушує замислитись, чи багатство — це просто прокляття, а мотивація — це спроби компенсувати відсутність справжнього життя.





***


			Всі чутки про публічну фігуру вважають несправжніми, доки ця фігура не погрожує судовим позовом.





***


			Люди так люблять надто вдаватись у з’ясування причин, що ви можете перетворити мовчазного на балакучого, якщо тут і там у розмові вставлятимете «Чому?».





***


			Ніколи не показуйте кількість ризиків, навіть якщо так було би правильно.





***


			Я маю постійно собі нагадувати: той, хто справді незалежно мислить, може бути на вигляд, як бухгалтер.





Тезей, або Жити по-стародавньому


			Три найбільші залежності викликають героїн, вуглеводи і щомісячна зарплата.





***


			Найважливіший аспект постування — це те, що ви відчуваєте глибоку, ні на кого не спрямовану вдячність, коли закінчуєте піст.





***


			Моїм єдиним мірилом успіху є те, скільки часу вам треба вбити.





***


			Мені цікаво чи лев (або канібал) куплять пропозицію на органічних людей.





***


			Хороша книжка стає кращою під час другого читання. Чудова — під час третього. Будь-яка книжка, яка не варта того, щоб її перечитували, не варта й читання.





***


			Якщо вам потрібна музика для того, щоб пройтись, не ходіть зовсім; і, будь ласка, не слухайте музику.





***


			Чоловіки знищують один одного під час війни, а себе — під час миру.





***


			Постування: кожній людині варто навчитись читати, писати, поважати слабких, брати на себе ризик висловити неповагу сильним світу цього, коли того вимагає ситуація, і постувати.





***


			Спорт робить чоловіків жіночними, а жінок мужніми.





***


			Технології можуть погіршити (і наразити на небезпеку) кожен аспект життя лоха, але водночас переконують його, що життя стає більш «ефективним».





***


			Відмінність між технологіями і рабством: раби цілком усвідомлюють, що вони не вільні.





***


			Вищий ступінь сучасності: рутина10 замість фізичних зусиль, фізичні зусилля замість розумового навантаження і розумове навантаження замість розумової ясності.





***


			Справжнє життя у вас є, якщо і тільки якщо ви ні з ким не змагаєтесь у будь-яких своїх справах.





***


			На іспитах з реального життя хтось дає вам відповідь, а ви має­те знайти до неї найкраще запитання.





***


			Невиліковною хворобою природа дає вам можливість померти з меншими стражданнями; медицина дає вам страждати, щоб подовжити вмирання.





***


			Нас задовольняють природні (або старі) об’єкти, наприклад, краєвиди чи класичні твори мистецтва, але ми ненаситні, коли йдеться про технології, незначні поліпшення старих версій, схиблені на 2.0, застрягли в одноманітній механічній роботі.





***


			Тільки в новій історії словосполучення «важко працювати» свідчить про гордість, а не про сором через брак таланту, фізичної форми і, найголовніше, про навмисну недбалість.





***


			Раніше знадобилося б сім років, щоб визначити, книжка — це книжка чи журналістика у палітурці. Нині потрібно почекати два роки. А скоро — лише кілька місяців.





***


			Загалом, сучасність замінила процес на результат, а стосунки — на транзакції.





***


			Деякі ідеї народжуються, коли ви їх записуєте, а інші так умирають.





***


			Їхня ідея вихідних — це шість днів роботи й один день відпочинку; для мене — це працювати один день (неповний) і відпочивати шість.





***


			Те, що вони називають «гра» (спортзал, подорож, спорт), скидається на роботу; що сильніше вони стараються, то більше вона їх поглинає.





***


			У житті головне визначити поворотний момент, коли ваші надбання (скажімо, будинок, заміський будинок, машина чи бізнес) заволодівають вами.





***


			Сучасна ефективність — це переважно уповільнене покарання.





***


			Ми — мисливці; насправді живі лише в ті моменти, коли ім­провізуємо; ніяких розкладів, лише невеликі несподіванки і стимули від природи.





***


			У всьому використовуйте нудьгу замість годинника — як біологічний годинник, але під покровом ввічливості.





***


			Евристичний підхід до того, чи контролюєте ви своє життя: ви можете подрімати?





***


			Розкладання для більшості починається тоді, коли вони залишають вільне, соціальне й чисте університетське життя та потрапляють у полон професій і маленьких родин.





***


			Одна з найменших книжок, яку я читав, мала 745 сторінок.





***


			У найбільшій книжці, яку я читав, було 205 сторінок.





***


			Прихильникові класичного мистецтва боляче дивитися на професійних спортсменів; хай як людина намагається стати твариною, вона ніколи не буде такою швидкою, як гепард, або такою сильною, як буйвол.





***


			Навички, що передаються: вуличні бійки, прогулянки незвіданими стежками, мистецтво спокуси, широка ерудиція; навички, що не передаються: школа, ігри, спорт, лабораторія — усе скорочене й організоване.





***


			Формальна освіта — це повноваження плюс негативні знання, тому це типу вправа на рівновагу.





***


			Ви існуєте на повну тоді і тільки тоді, коли ваші розмови (або письмо) не можна легко скласти зі шматків інших розмов.





***


			В англійців іноді буває середземноморська погода; але вони їдуть до Іспанії, бо їхні вільні години не вільні зовсім.





***


			Це прокляття мати ідеї, які люди розуміють, коли вже запізно.





***


			Для більшості робота і те, що її супроводжує, має руйнівний ефект хронічної травми.





***


			Справжнє життя (vita beata) — це коли ваш вибір збігається з вашими обов’язками.





***


			Технології найкращі, коли невидимі.





***


			Відмінність між справжнім і сучасним життям така сама, як між розмовою і двосторонньою декламацією.





***


			Коли я дивлюсь на людей, які застрягли в одноманітній механічній роботі, задумуюсь, як альфа-самці левів, найсильніші, витрачають найменше енергії, хоча й сплять по 20 годин на добу; інші полюють для них. Caesar pontem fecit11.





***


			Будь-які соціальні зв’язки, які не є особистими і наживо, шкодять вашому здоров’ю.





***


			Я не можу побачити відмінностей між надмірним багатством і передозуванням.



* * *



			 				 					10		В англійській мові слово «routine» означає і «рутина», і «послідовність вправ під час заняття спортом». — Прим. пер.



				 					11		Буквально «Цезар збудував міст», але також це можна перекласти як «Для нього збудували міст».





Республіка листів


			Письменство — це мистецтво повторювати себе так, щоб ні­хто не помітив.





***


			Більшість людей пише, щоб не забути деяких речей; я пишу, щоб забути.





***


			Те, що вони називають філософією, я зву літературою; те, що вони називають літературою, я зву журналістикою; те, що вони називають журналістикою, я зву плітками; те, що вони називають плітками, я зву (від сили) вуаєризмом.





***


			Якщо викладач не може провести уроку без готування, не ходіть на такі уроки. Люди мають викладати іншим лише те, що вони вивчили органічно через досвід і допитливість… або шукати нову роботу.





***


			Письменників пам’ятають за їхні найкращі роботи, політиків — за їхні найгірші помилки, а бізнесменів майже ніхто не пам’ятає.





***


			Критики можуть звинувачувати письменників у тому, що ті не написали книжку, яку вони хотіли б прочитати; але насправді вони звинувачують письменників за те, що ті написали книжку, яку вони хотіли, але не змогли написати.





***


			Література — це не так заохочення якостей, як приховування (ваших) хиб.





***


			Для приємності прочитайте один розділ Набокова. Для покарання — два.





***


			Мені сказали писати книжки середнього розміру. Але два найуспішніші французькі романи — один дуже короткий («Маленький принц» Екзюпері, 80 сторінок), а другий дуже довгий («У пошуках утраченого часу» Пруста, 3200 сторінок) — підкоряються статистичному закону арксинуса12.





***


			Є відмінність між експресивною іпохондрією та літературою, як і між самодопомогою та філософією.





***


			Ви маєте постійно нагадувати собі про очевидне: шарм обманює за допомогою несказаного, ненаписаного й непоказного. Потрібна майстерність, щоб контролювати тишу.





***


			Жодного автора не можна вважати провальним, доки він не почне навчати інших писати.





***


			Складна наука дає феноменальні результати за допомогою страшенно нудних процесів; філософія дає нудні результати за допомогою феноменальних процесів; література дає феноменальні результати за допомогою феноменальних процесів; а економіка дає нудні результати за допомогою нудних процесів.





***


			Хороша максима дає вам змогу сказати останнє слово, навіть не починаючи розмови.





***


			Письменник сказав мені: «Я сьогодні нічого не зробив». Відповідь: намагайтеся нічого не робити. Найкращий спосіб мати лише хороші дні — це не ставити собі за мету щось зробити. Взагалі-то, майже все із вдалого я написав тоді, коли не намагався нічого зробити.





***


			Як існують автори, які люблять дописувати, і автори, які люб­лять писати, так є і книжки, які ви любите читати, і ті, які ви любите дочитувати.





***


			Геній — це хтось із вадами, які важче наслідувати, ніж хороші якості.





***


			У звичайній книжці читайте основний текст і пропускайте примітки; у тих, що написали академіки, читайте примітки і пропускайте основний текст; а в бізнес-книжках пропускайте і основний текст, і примітки.





***


			Подвійте ерудицію людини; ви розділите навпіл її цитування.





***


			Письменники виснажують свої душі, коли незначний внесок нової книжки менший за внесок попередньої.





***


			Невдахи, коли висловлюються про роботи того, хто об’єктивно вражає, вважають за свій обов’язок принизити заслуги людини, вказавши на те, ким вона не є («вона не геній, але…»; «хоч він і не Леонардо…»), замість сказати, ким вона є.





***


			Ви живете у зворотній пропорцій до частоти кліше у вашому письменстві.





***


			Так звані «бізнес-книжки» — це необов’язкова категорія, яку вигадали книжкові магазини для видань, що не мають глибини, стилю, емпіричної точності й мовної довершеності.





***


			Як і поетами та митцями, бюрократами народжуються, а не стають; нормальній людині потрібні нелюдські зусилля, щоб утримати свою увагу на таких нудних завданнях.





***


			Математики мислять цифрами, фізики — об’єктами, філософи — ідеями, знавці геометрії — фігурами, юристи — законами, логіки — логічними сполучниками, письменники — враженнями, а ідіоти — словами.





***


			Вилучіть усі порожні слова з твору, резюме й розмов, хіба що залиште формули ввічливості.





***


			Ціна спеціалізації: архітектори будують, щоб вразити інших архітекторів; моделі худнуть, щоб вразити інших моделей; академіки пишуть, щоб вразити інших академіків; творці фільмів намагаються вразити інших творців фільмів; але автори, які пишуть, щоб вразити видавців, зазвичай провалюються.





***


			Відповідати критикам — це марнувати емоції; ліпше друкуватися ще довго після їхньої смерті.





***


			Мені цікаво, чому лохи не розуміють: якщо новини будуть хоча б трохи передбачувані й не пов’язані з реальними історіями, то журналісти стануть непристойно багатими. А якби журналісти насправді не були зацікавлені у грошах, то вони писали б літературні есе.





***


			Я можу передбачити, коли автор намагається вчинити плагіат щодо мене і робить це погано, коли пише, ніби Талеб «популяризував» теорію Чорнолебединих подій13.





***


			Читачі газет, яким дали почитати справжню прозу, як глуха людина на опері Пуччіні: їм може сподобатись кілька речей, але вони запитуватимуть у себе: «В чому тут смисл?».





***


			Деякі книжки не можна підсумувати (справжня література, поезія); деякі можна вмістити сторінках на десяти; більшості не знадобиться сторінок.





***


			Доба відкритої інформації — це як вербально нестримна людина: що менше людей її слухає, то більше й більше вона говорить.





***


			Те, що ми називаємо літературною вигадкою, значно менш вигадане, ніж наукова література — якщо придивитись уважніше; але наукова література вимагає менше уяви.





***


			Значно важче написати відгук про книжку, яку прочитав, ніж про книжку, якої не читав.





***


			Більшість так званих письменників пишуть і пишуть з надією, що одного дня матимуть що сказати.





***


			Ризик, який ви на себе берете, пишучи книжку, в якій називає­те журналістів постачальниками маячні, у тому, що всі відгуки вам писатимуть постачальники маячні.





***


			Нині ми переважно обираємо між тими, хто добре пише про те, чого не розуміє, і тими, хто погано пише про те, чого не розуміє.





***


			Темні віки сповнені інформації: у 2010 лише англійською було надруковано 600 тисяч книжок, але тільки з кількох запам’яталися цитати. Десь на початку нашої ери написали незначну кількість книжок. Попри те, що збереглося їх дуже мало, загальоновідомих цитат із них дуже багато.





***


			У минулому більшість була невченою, один із тисячі міг пристойно говорити. Нині грамотність на вищому рівні, але завдяки прогресу, медіа й фінансам пристойно говорити може один із десяти тисяч.





***


			Ми краще (ненавмисно) робимо щось нестандартно, ніж (навмисно) мислимо нестандартно.





***


			Я хочу писати книжки, про які лише ті, хто їх читав, зможуть сказати, що читали їх.





***


			Половина лохівства — це невміння усвідомити: те, що не подобається тобі, інші (а отже, ти, але пізніше) можуть любити, і навпаки.





***


			Значно менш небезпечно думати, як людина дії, ніж діяти, як людина думки.





***


			Література оживає, коли покриває пороки, хиби, слабкості і непорозуміння; вона помирає, коли з’являються сліди проповідування.





***


			Якою б не була тема, якщо ви відчуваєте, що не знаєте її достатньо, то ви не знаєте її достатньо.



* * *



			 				 					12		Закони арксинуса — це збірка результатів для одновимірного випадкового блукання і броунівського руху. — Прим. пер.



				 					13		Це також показник того, що він імітуватиме стиль «я також», мій бізнес.





Загальне і Конкретне


			Те, що вивчив сам, я й досі пам’ятаю.





***


			Звичайні уми знаходять схожість в історіях (і ситуаціях); більш просвітлені визначають відмінності.





***


			Щоб зрозуміти відмінність між Загальним і Конкретним, зважте на те, що певна сукня краще годиться, щоб вразити одну, конкретну людину, а не цілий натовп.





***


			Ми ненавмисно посилюємо схожі риси з друзями, відмінні — з незнайомцями і протилежні — з ворогами.





***


			Багато людей такі неоригінальні, що вивчають історію, щоб знайти помилки і повторити їх.





***


			Немає нічого, що (загалом) вважають шкідливим, що не мог­ло б бути корисним у певних конкретних випадках; і немає нічого, що вважають корисним і що не могло б нашкодити вам за певних обставин. Що складніші системи, то слабше поняття Загального.





***


			Дурень узагальнює конкретне; зануда конкретизує загальне; деякі роблять і те, і те; а мудрий не робить ні того, ні того.





***


			Ви хочете бути собою, індивідуальністю; колектив (школа, правила, робота, технології) хоче, щоб ви були посередністю — аж до кастрації.





***


			Справжня любов — це абсолютна перемога конкретного над загальним, а безумовна любов — над умовністю.





***


			Від чесної людини свобода вимагає відсутності друзів; а, на крок вище, святість, вимагає відсутності родини.





Омана випадковості


			Якщо нам не вдається маніпулювати нашим оточенням, то нам так само непідконтрольне те, про що і про кого ми думаємо, як і м’язи нашого серця.





***


			Дуже важко сперечатись із людьми на зарплаті про те, що просте може бути важливим, а важливе — простим.





***


			Наслідок закону Мура: кожні десять років колективна муд­рість зменшується вдвічі14.





***


			Велике цабе — це хтось, кого тимчасово вважають важливим, а не той, кому приписують тимчасову важливість.





***


			Бог створив Монте-Карло і такі місця, щоб дуже багаті люди могли відчути дуже велику заздрість.





***


			Ніколи не позбавляйте людину ілюзії, хіба що ви можете замінити її іншою ілюзією. (Але надто не старайтеся; нова ілюзія навіть не має бути так само переконливою, як попередня).





***


			Трагедія в тому, що багато з, на вашу думку, випадкового, ви насправді можете контролювати, але ще більша трагедія у зворотному.





***


			Дурень вважає себе більш унікальним, а інших — більш посередніми; у мудреця все навпаки.





***


			Університетський викладач не може втратити своєї посади, а бізнесмен і азартний гравець, багатий чи бідний, може стати банкрутом. Це разюча нерівність.





***


			Медицині так довго вдавалося дурити людей, бо її успіхи виставлені на загальний огляд, а невдачі (буквально) поховані під двома метрами землі.





***


			Пастка лоха — це коли ви зосереджуєтеся на тому, що знаєте ви, і на тому, чого не знають інші, а не навпаки.





***


			Журналісти не можуть затямити, що цікаве не завжди важливе; більшість навіть не може затямити, що сенсаційне не завжди цікаве.





***


			Середньовічна людина була гвинтиком у машині, якої вона не розуміла; сучасна людина є гвинтиком у складній системі, яку вона гадає, що розуміє.





***


			Якщо пілот розбиває літак, то n = 1 — це нецікава історія; якщо він не розбиває літака, то n = 100 — це цікава історія.





***


			Лихо інформаційної доби в тому, що отруйність даних зростає значно швидше, ніж користь від них.





***


			Роль медіа найкраще видно у шляху від Катона Старшого до сучасних політиків15. Виконайте екстраполяцію, якщо хочете перелякатись.





***


			Ясність розуму — це дитя сміливості, а не навпаки16.





***


			Імовірність — це перетин найточнішої математики і найбільш невпорядкованого життя.





***


			Кожна людина завжди повинна мати рівність у ймовірності (яку ми можемо контролювати), а не рівність у результаті.





***


			Ніколи не позбавляйте нікого ілюзії, якщо не можете замінити її на іншу.





***


			Як і статисти тямлять у ризиках послідовності рулетки ліпше за теслів, так і фахівці з теорії ймовірності ліпше розуміються на системі екологічних ризиків, ніж біологи.





***


			Більшості любителів усесвітньої мережі, медіа й газет важко перетравити ідею, що знань досягають (переважно) через прибирання сміття з людських голів.





***


			Кращі люди терпляче ставляться до маленьких непослідовностей інших, але не до великих; слабка людина терпляче ставиться до великих непослідовностей інших, але не до маленьких.





***


			Полеміка — це чудова форма розваг, адже медіа можуть найняти безоплатних і дуже вмотивованих акторів.





***


			Випадковість не відрізняється від складного порядку, який ще й важко помітити; але порядок сам по собі не відрізняється від майстерної випадковості.



* * *



			 				 					14		Закон Мура говорить, що обчислювальна потужність подвоюється кожні 18 місяців.



				 					15		Скажімо, Сара Пейлін.



				 					16		Найбільшою помилкою з часів Сократа була віра в те, що брак ясності — це джерело всіх проблем, а не їх наслідок.





Естетика


			Мистецтво — це одностороннє спілкування з непоміченим.





***


			Золоте сідло на хворому коні тільки погіршує проблему; пишність і блиск форми робить відсутність змісту огидною.





***


			Геній Бенуа Мандельброта в досягненні естетичної простоти без вдавання до рівності.





***


			Красу посилюють безсоромні огріхи; велич — фасад промаху.





***


			Для розуміння «прогресу»: всі місця, які ми називаємо огидними, є сучасними творіннями людей (Ньюарк), але ніколи не природними або історичними (Рим).





***


			Ми любимо недосконалість, правильний вид недосконалості; ми платимо за оригінали витворів мистецтва і перші видання з купою друкарських помилок.





***


			Більшість людей чекає на іншу людину, щоб сказати: «Це гарний витвір мистецтва». Декому треба почекати на двох чи більше.





***


			Ваше мовчання красномовне, якщо ви вмієте майстерно висловлюватись.





***


			Аль-Мутанаббі вихвалявся, що був найкращим з усіх арабських поетів, але сказав це в найкращому з усіх арабських вір­шів.





***


			Дотепність спокушає тим, що апелює до розуму без занудства.





***


			У класичних зображеннях видатних постатей чоловіки худі, а жінки пухкі; на сучасних фотографіях усе навпаки.





***


			Вивчати нейробіологію, щоб зрозуміти людей, — це як вивчати чорнило, щоб зрозуміти літературу.





***


			Як жодна мавпа не є такою гарною, як найпотворніша людина, так і жоден науковець не є більш гідним за найгіршого з письменників.





***


			Якщо хочете роздратувати поета, розтлумачте його поезію.





Етика


			Якщо ви можете знайти хоча б одну причину, з якої товаришує­те з кимось, то ви не друзі.





***


			Солдати більш вірні своїм побратимам (і готові за них померти), ніж своїй країні. Академіки більш вірні своїм колегам, ніж правді.





***


			Моя найбільша проблема із сучасністю може полягати у зростанні прірви між етичним і законним17.





***


			Люди значно більше викривають себе, коли обманюють, ніж коли говорять правду.





***


			Якщо ми єдині тварини з відчуттям справедливості, то це тому, що ми єдині тварини з відчуттям жорстокості.





***


			Краса життя: найдобріший вчинок зроблений для вас у житті, може бути справою рук незнайомця, якому не потрібно нічого у відповідь18.





***


			Найбільший комплімент чесній людині — це коли шахрай помилково вважає її шахраєм.





***


			Ми найбільше прагнемо допомогти тим, кому наша допомога потрібна найменше.





***


			Кажуть, нібито якщо ви нетерпимі до маячні, то втратите друзів. Але ви також знайдете друзів, ліпших друзів.





***


			Щоб оцінити людину, подумайте про те, наскільки вона вразила вас під час першої зустрічі і під час нещодавньої.





***


			Усе, що люди роблять, говорять або пишуть задля підвищення свого статусу, але не підкріплюють справжньою віддачею іншим, — наче знак на лобі: помітний іншим, але не їм.





***


			Медитація — це спосіб бути самозакоханим, але не ображати інших.





***


			Кожен янгол десь є покидьком.





***


			Кожен покидьок десь є янголом.





***


			Справжня смиренність — це коли ви можете здивувати себе більше, ніж інших; решта — це або сором’язливість, або хороший маркетинг.





***


			Відмінність між політиком і філософом у тому, що під час дебатів політик не намагається переконати опонента, а лише публіку.





***


			Ми вважаємо поганим тоном, коли окремі особистості вихваляються своїми досягненнями; але коли це роблять країни, то ми називаємо це «національна гордість».





***


			Ще одна ознака шарлатанів: вони не висловлюють своєї думки, якщо вона може спричинити їм проблеми.





***


			Ви зможете переконати лише тих людей, які гадають, що матимуть із цього вигоду.





***


			Велич починається із заміни ненависті на ввічливу зневагу.





***


			Ніколи не називайте нікого телепнем (або клятим ідіотом), якщо він не шкодить іншим/системі; в образі має бути дещиця моралі.





***


			Довіряйте людям, які заробляють на життя лежачи або стоячи більше, ніж тим, хто заробляє сидячи.





***


			Ніколи не дослухайтеся поради продавця чи будь-якої поради, вигідної порадникові.





***


			Вашим обов’язком є кричати правду, яку інші мали б кричати, але натомість шепочуть її.





***


			Трагедія чесноти: що більш очевидне, нудне, неоригінальне і повчальне прислів’я, то важче його дотриматись.





***


			Це та ще проблема бути одночасно і злим, і не схильним до ризику.





***


			Навіть найбільший скнара може бути щедрим на поради.





***


			Якщо обманюєш мене, то продовжуй і далі; не ображай мене тим, що несподівано почнеш говорити правду.





***


			Іншим, але не вам, легко помітити асиметрію між тим, що ви отримуєте і що віддаєте за допомогою своїх справ, письменства і слів.





***


			Не довіряйте людині, якій потрібен дохід — хіба що це мінімальна зарплата19.





***


			Вам, може, і не вдасться пережити власні життєві сили, а от із вашою мудрістю цього не вийде.





***


			Дещо низькопробне: громадянство за розрахунком — це мати паспорт країни для легких подорожей і низьких податків без того, щоб бути частиною її громади.





***


			Слабкі люди діють для того, щоб задовольнити свої потреби, а сильніші люди — свої обов’язки.





***


			Будь-яка дія, яку хтось чинить з метою отримання винагороди, будь-якої винагороди, розбещує до самого єства.





***


			Релігії і етика переросли від обіцянок раю, якщо ви чините добре, до обіцянок, що хороші вчинки — це вже рай, до того, що змушують вас пообіцяти чинити добре.





***


			Щоб соціальна мобільність20 працювала, вона має бути дорогою з двостороннім рухом та великою кількістю передбагатіїв і майже такою самою кількістю постбагатіїв.





***


			Не називайте героями тих, хто не мав іншого вибору.





***


			Є ті, хто подякує вам за те, що ви їм дали; а є ті, хто звинувачуватиме вас за те, чого ви їм не дали.





***


			Заздрість, як і жага помсти, — це версія природного відчуття несправедливості порочної людини.





***


			Етична людина підлаштовує свою професію до своїх переконань замість того, щоб підлаштовувати переконання до професії. Це відбувається щоразу рідше із часів Середньовіччя.





***


			Повія, яка продає своє тіло (тимчасово), більш гідна, ніж ті, хто продає свої переконання за підвищення і бонуси.





***


			Я довіряю всім, окрім тих, хто говорить мені, що їм можна довіряти.





***


			Людям часто потрібно на певний час забути про саморекламу і знайти того, кого їм не треба вражати. Це пояснює, чому люди заводять собак.





***


			Значно більше довіряйте тим, хто жадібний до грошей, ніж тим, хто жадібний до повноважень.





***


			Щедрість у чистому вигляді — це допомога невдячним. Реш­та — форма егоїзму21.





***


			Мені цікаво, чи розуміють шахраї, що чесні люди можуть бути хитрішими за них.





***


			Довіряйте тим, хто довіряє вам, і не довіряйте тим, хто підо­зрює всіх навколо.





***


			У Пруста є персонаж Морель, який демонізує Насіма Бернара — юдея, який позичив йому грошей, а потім став антисемітом, щоб уникнути відчуття вдячності.





***


			Щедрість з маніпуляцією: виявляйте щедрість лише до тих людей, які за потреби будуть так само щедрими до інших.





***


			Обіцянка удачі за хороші вчинки звучить як підкуп — певно, відгомін архаїчної моралі, яка існувала до деонтичної логіки і класичної моралі.





***


			Чеснота — це коли дохід, який ви хочете показати податковій, переважає той, який ви хочете показати сусіду.





***


			Відмінність між величністю і зарозумілістю в тому, що людина робить, коли ніхто не бачить.





***


			Змиріться зі здоровим глуздом часу, а не з його справедливістю й мораллю.





***


			Національна держава: апартеїд без політичних помилок.





***


			У натовпі із сотні людей 50 % багатства, 90 % уяви і 100 % сміливості розуму буде міститися в одній людині — не обов’язково тій самій.





***


			Нижню верству зазвичай використовує середній клас. У цьому вся історія Риму.





***


			Як і з фарбованим волоссям, яке робить старого чоловіка менш привабливим, саме те, що ви намагаєтесь приховати свої слабкості, робить їх огидними.





***


			Ніколи не купуйте продукту, яким не користується сам власник компанії-виробника, або який він, наприклад, ліки, не захоче випадково використати.





***


			Ми називаємо солдатів «найманці», але звільняємо від відповідальності працівників, виправдовуючи їх тим, що «всім потрібно заробляти на життя».





***


			Мене серйозно дістали ті, хто говорить мені бути привітним із шарлатанами і «намагатись їх переконати». ФБР не «намагалось переконати» мафію припинити діяльність.





***


			Справедливий розподіл благ не означає забирати в того, хто ризикує, чесно зароблене. Це означає підтримувати на високому рівні ймовірність утрати його багатства.





***


			Збідніла людина з вашого соціального класу впливає на вас більше, ніж тисячі голодних не з вашого соціального класу.





***


			Багато здібностей потрібно для того, щоб бути доброчесним, але водночас не бути нудним.



* * *



			 				 					17		Колишній секретар Міністерства фінансів США Роберт Рубін, напевно, найбільший шахрай в історії, не порушив жодного закону. Відмінність між законним і етичним збільшується у складній системі… а потім розриває її на шматки.



				 					18		Зворотний бік: найгірший біль, заподіяний вам, справа рук тієї людини, якій колись ви були небайдужі.



				 					19		Ті, хто живе у корпоративній неволі, зроблять усе, щоб «прогодувати родину».



				 					20		Соціальна мобільність — перехід людини з одного соціального статусу в інший. — Прим. пер.



				 					21		Етика Канта.





Стійкість і антикрихкість


			Щоб зрозуміти, як щось працює, з’ясуйте, як це зламати.





***


			Ви в безпеці, якщо можете втратити свій статок без додаткового приниження у вигляді покори22.





***


			Щоб перевірити когось на стійкість до огріхів репутації, запитайте привселюдно людину, чи в неї «справи досі йдуть погано» або чи вона «досі втрачає гроші», і дивіться на реакцію.





***


			Загальний принцип: рішення має бути простішим за проблему.





***


			Фокус життя (і керування ризиками) в тому, щоб так само поважати досвід до того, як людина його набуде, як і коли він уже в неї є.





***


			Стійкість — це прогрес без нетерплячості.





***


			Якщо розриваєтесь між двома варіантами вибору, не обирайте жодного.





***


			Національна держава — як війна; міста-держави — як комерція; родина — як стабільність; а люди — як розвага.





***


			Проблема «навчання на помилках»: те, що більшість називає помилками, не помилки.





***


			Стійкий — це коли ви турбуєтесь про тих кількох, кому подобається ваша робота, а не про сотні тих, кому вона не подобається (митці); крихкий — це коли ви турбуєтесь про тих кількох, кому не подобається ваша робота, а не про сотні тих, кому вона подобається (політики).





***


			Раціоналіст уявляє суспільство без недоумків; прихильник емпіризму уявляє суспільство, стійке до недоумків, або ще краще — до раціоналістів.





***


			Можна навчитись бути стійким до провалів, але повністю від них захиститись неможливо.





***


			Науковці лише тоді корисні, коли намагаються бути некорисними (наприклад, у математиці і філософії), а небезпечні тоді, коли намагаються бути корисними.





***


			Для стійкого помилка — це інформація; для крихкого помилка — це помилка.





***


			Найкращий тест стійкості до шкоди репутації — це ваш емоційний стан (страх, радість, нудьга), коли ви отримуєте листа від журналіста.





***


			Найбільший мінус бути письменником саме у Британії — хай що б ви там робили на публіці чи самотою, це ніколи не нашкодить вашій репутації.





***


			Єдина придатна політична система — це та, яка може витримати недоумка при владі без шкоди для себе.





***


			Пристрасна ненависть (у націях чи особистостях) закінчується переключенням на інший предмет ненависті; посередність не може впоратись із понад одним ворогом. Це робить войовничі державки з постійно різними союзниками й ворогами стійкою системою.





***


			Невдач і вибухових помилок можна очікувати в тих галузях, де є покарання за простоту.





***


			Я вважаю непослідовним (і продажним) не любити великий уряд, одночасно виявляючи симпатію великому бізнесу — але не навпаки.





***


			Щоразу частіше люди стають академіками не завдяки розуму, а радше завдяки зменшенню внутрішнього безладу.





***


			Як часто ви пробували приїхати на одну, дві, три або шість годин пізніше в аеропорт на трансатлантичний рейс, а не на одну, дві, три або шість годин раніше? Це пояснює, чому дефіцити частіше більші, рідко менші, ніж планували.





***


			Для вільної людини оптимальний — найбільш вигідний — шлях між двома точками ніколи не буде найкоротшим.



* * *



			 				 					22		Правило мого пра-пра-пра-пра-прадідуся.





Ігрова омана і територіальна залежність23


			Я нещодавно обідав у розкішному ресторані, де були вигадливі страви з витонченими назвами (витратили 125 доларів на особу), а потім ми поласували піцою просто з печі за 7,95 долара. Мені цікаво, чому піца не коштує у двадцять разів більше за складні страви, адже я радше з’їв би перше — за будь-яку ціну, — ніж останнє.





***


			Спорт став масовою, а отже, і продажною випадковістю.





***


			Коли ти фізично когось перемагаєш, то отримуєш фізичне навантаження і знімаєш стрес; коли ти нападаєш на когось вербально в інтернеті, то лише шкодиш собі.





***


			Тільки тому, що їсте яловичину, ви не перетворюєтесь на корову, тож вивчення філософії не робить вас мудрішим.





***


			Як і рівні дороги, змагальні види спорту і спеціалізована робота зупиняють у розвитку тіло і розум, змагальна наука кам’янить душу.





***


			Багато хто згоден, що навчання гри в шахи поліпшує вміння грати в шахи, але заперечує, що навчання у класі лише (майже) поліпшує вміння навчатись у класі.





***


			Люди люблять їсти рибу біля води, навіть якщо цю рибу виловили далеко звідти і доправили у вантажівках.





***


			Коли бізнесмен приїздить у готель, то віддає багаж носильнику; пізніше він тягає штанги у спортзалі.





***


			Ігри придумали, щоб для негероїв створити ілюзію перемог. У справжньому житті ви ніколи не знаєте, хто ж таки переміг, а хто програв (хіба що коли вже запізно), але ви можете сказати, хто герой, а хто ні.





***


			Помилки, які помічають редактори, навряд помітять читачі, і навпаки.





***


			Я підозрюю, що коефіцієнт інтелекту, іспити для вступу до ВНЗ і шкільні оцінки — це тести, які створили зануди, щоб отримати високі результати і називати одне одного розумними24.





***


			Вони читають «Історію занепаду і загибелі Римської імперії» Гіббона на електронній книжці, але відмовляються пити Château Lynch-Bages із пластянок.





***


			Більшість не розуміє, як хтось може любити точні знання і зневажати академічну науку, але розуміє, чому хтось може любити їжу й ненавидіти консервованого тунця.





***


			Ось вам мій найкращий приклад територіальної залежності наших умів з моєї нещодавньої подорожі до Парижа: на обіді у французькому ресторані мої друзі їли лосося і викидали його шкіру; вечеряти ми пішли до суші-бару, де ті самі друзі їли шкіру й викидали лосося.





***


			Крихкість: ми поступово розділяємо людську сміливість і війну, дозволяючи хилякам з комп’ютерними навичками вбивати людей без жодного ризику для свого життя.





***


			Ті, хто не можуть робити, не мали б навчати.



* * *



			 				 					23		Омана, яка переважає в «Чорному лебеді», стосується перетворення життя на подобу ігор (або формальних ситуацій) з чіткими правилами, а не навпаки. Територіальна залежність — це коли людина поводиться в одному оточенні (наприклад, у спортзалі) так, а в іншому — інакше.



				 					24		Розумні й мудрі люди, які отримують низькі результати на тесті IQ, або очевидно недолугі, як колишній президент США Джордж В. Буш (отримав високі результати на них — 130), тестують тест, а не себе.





Епістемологія і від’ємне знання


			Із часів Платона західні думки й теорії знань зосереджувались на поняттях Правда—Неправда; хай як похвально це було, але нині час перейти до вивчення Стійкості—Крихкості, а в соціальній епістемології взятися до вирішення більш серйозної проблеми Лоха—Нелоха.





***


			Проблема знання в тому, що існує значно більше книжок про птахів, написаних орнітологами, ніж книжок про птахів, написаних птахами, і книжок про орнітологів, написаних птахами.





***


			Орієнтуйтесь не на те, чого не сталося, а на те, що сталось.





***


			Ідеальний лох розуміє, що свині можуть витріщатись на перли, але не усвідомлює, що може опинитися в аналогічній ситуації.





***


			Ті, хто порушує правила в логічно самоузгодженій системі, можуть тільки тоді зробити щось добре, якщо порушать принаймні ще одне логічне правило.





***


			Потрібні непересічна мудрість і самоконтроль, щоб прийняти той факт, що у багатьох речей є логіка, якої ми не розуміємо і яка є розумнішою за нашу.





***


			Знання від’ємне, не додатне — те, що ми віднімаємо (позбавлення від того, що не працює, чого не робити), а не те, що ми додаємо (що робити)25.





***


			Вони вважають, що інтелект — це те, що допомагає помітити важливе (визначати шаблони); у складному світі інтелект полягає в тому, щоб ігнорувати неважливе (уникати хибних шаблонів).





***


			У конфлікті компроміс має найменші шанси бути правильним.





***


			Щастя: ми не знаємо, що воно означає, як його виміряти або як досягти, але ми дуже добре знаємо, як уникнути нещастя.





***


			У медичному і соціальному середовищі ставлення до пацієнта/людини не має передбачати гамування симптомів.





***


			Уява генія значно переважає його інтелект; інтелект академіка значно переважає його уяву.





***


			Ідеальний і найменш шкідливий для суспільства й учнів план навчання мав би охоплювати математику, логіку та латину; подвійна доза авторів, що писали латиною, щоб компенсувати серйозний брак мудрості, який іде від математики; достатня кількість математики і логіки для того, щоб контролювати багатослівність і пишномовність.





***


			Чотири найвпливовіші людини сучасності: Дарвін, Маркс, Фрейд і (продуктивний) Ейнштейн — були вченими, але не академіками. Завжди було важко виконувати справжню — і нетлінну — роботу в установах.



* * *



			 				 					25		Найкращий спосіб розпізнати шарлатана: хтось (приміром, консультант чи брокер), хто говорить вам, що робити, а не те, чого не робити.





Скандал передбачення


			Пророк — це не хтось з особливими видіннями, а той, хто залишається сліпим до більшості з того, що бачать інші.





***


			Для древніх прогнозування історичних подій було образою Богу(-ам); для мене це образа людини — а для декого це образа науки.





***


			Древні дуже добре знали, що єдиний спосіб зрозуміти події — це спричинити їх.





***


			Той, хто дає прогноз або висловлює свою думку і водночас нічим не ризикує, звучить дещо фальшиво. Якщо він не ризикує піти на дно разом із кораблем, то для нього це буде, наче дивитись пригодницький фільм.





***


			Люди сприймали б прогнози серйозніше, якби їм сказали, що у семітських мовах одні й ті самі слова використовують на позначення понять «прогноз» і «пророцтво».





***


			Для Сенеки мудрець-стоїк має відійти від публічної боротьби, коли його не слухають, а держава зіпсована остаточно і безповоротно. Розумніше дочекатися її саморуйнування.





Бути філософом і намагатися ним залишатись


			Щоб стати філософом, розпочніть із дуже повільної ходьби.





***


			Справжні математики розуміють завершеність, справжні філософи розуміють незавершеність, а решта формально не розуміє нічого.





***


			За 25 століть жодна людина не досягла генія, глибини, елегантності, дотепності й уяви, щоб дорівнятись до Платона — і так захистити нас від його спадщини.





***


			Філософ використовує логіку без статистики, економіст —статистику без логіки, фізик — і те, і те.





***


			Чому в мене нав’язлива проблема з Платоном? Більшості людей треба перевершити своїх попередників; Платону вдалося перевершити своїх наступників.





***


			Водночас бентежно й весело спостерігати, як людей захоплює те, що вам байдуже; нестерпно дивитись, як вони ігнорують те, що ви вважаєте основоположним.





***


			Бути філософом — означає через довгі прогулянки за допомогою мислення і лише мислення знати апріорі те, що інші через свої помилки, кризи, нещасні випадки і банкрутства мають лише потенційну можливість дізнатись — тобто, апостеріорі.





***


			Інженери можуть обчислювати, але не давати визначення, математики можуть давати визначення, але не обчислювати, економісти не можуть ані давати визначення, ані обчислювати.





***


			Щось скінченне, але з невідомими межами — це еквівалент чогось нескінченного в епістемології. Це епістемологічна нескінченність.





***


			Математика вимагає неконтрольованої жаги до абстракції, філософія — дуже контрольованої.





***


			Свідоме невігластво, якщо його практикувати, розширює ваш світ; воно може зробити речі нескінченними.





***


			Для класиків філософські роздуми були продуктом життя, сповненого дозвілля; для нас життя, сповнене дозвілля, може бути продуктом філософських роздумів.





***


			Багатьом людям треба серйозно підготуватись до того, щоб навчитись бути звичайними.





***


			Потрібен високий інтелект і серйозна впевненість, щоб прийняти факт: те, що має смисл, не зовсім має смисл.





***


			Теологічне прокрустове ложе: для православних із часів Григорія Палами, а для арабів із часів Газалі, спроби дати визначення Богу мовою філософських універсалій були раціоналістичною помилкою. Я досі чекаю, коли сучасники помітять це.





***


			Дайте нам знайти ризики, які ми можемо оцінити, і саме такі ризики варто брати на себе.





***


			Сказати «математика неточності» — це наче сказати «цнотливість сексу» — те, що може порахувати математика, не може бути неточним, і навпаки.





***


			Якщо ви розглядаєте математику як щось механічне, а не загадкове, то далеко ви з нею не просунетесь.





***


			На жаль, найбільше ми навчаємось від дурнів, економістів й інших реверсивних прикладів для наслідування, але платимо ми їм чорною невдячністю.





***


			Люди на щомісячній зарплаті — як мачуха або вітчим. Вони можуть бути хорошими мачухами або вітчимами, але ніколи не дорівняються до біологічних батьків.





***


			У Платоновому «Протаґорі» Сократ протиставляє філософію як спільний пошук правди використанню софістами риторики для перемоги у спорах задля слави і грошей. Двадцять п’ять століть потому це дослідник на зарплаті і сучасний науковець, який любить почесті. Прогрес.





Економічне життя й інші дуже вульгарні теми


			Є різні визначення професій, зокрема «економіст», «повія» або «консультант», для яких додаткова характеристика не додає інформації.





***


			Математик починає з проблеми і створює рішення; консультант починає з того, що пропонує «рішення», яким і створює проблему.





***


			Фінансова нерівність ефемерна, одне банкрутство розділяє її і перерозподіл коштів; статусна нерівність залишається на­завжди.





***


			Те, що вони називають «ризик», я називаю можливістю; але те, що вони називають «можливість із низьким ризиком», я називаю проблемою лоха.





***


			Якщо ви помітили, що продавець намагається стримати посмішку, то заплатили за покупку надто багато.





***


			Організації схожі на передозованих кофеїном йолопів, які біжать назад і не знають про це; ви чули тільки про деяких, хто дістався місця призначення.





***


			Є три типи великих корпорацій: ті, які скоро збанкрутують; ті, які вже банкрути, але приховують це; і ті, які вже банкрути, але не знають про це.





***


			Найкращий тест для перевірки того, чи хтось дуже дурний (або дуже мудрий), полягає в запитанні, чи розуміється він на фінансових та політичних новинах.





***


			Ліві дотримуються думки, що оскільки ринки дурні, то моделі [ринку — прим. перекл.] мають бути розумні; праві вважають, що оскільки моделі дурні, ринки мають бути розумні. Але ні тим, ні тим не втямки, що і ринки, і моделі дурні.





***


			Якщо позитивний — показуйте чистий прибуток; якщо негативний — показуйте валовий прибуток.





***


			Економіка схожа на мертву зірку, яка ще випромінює світло; але ж ви знаєте, що вона мертва.





***


			Трейдер слухав прогнози «головного» економіста фірми і втратив кругленьку суму. Трейдера попросили з фірми. Він пішов до начальника і розгнівано запитав, чому його звільнили: «Чому лише мене? А економіст?». Начальник: «Ти ідіот! Ми звільняємо тебе не за те, що ти втратив гроші — ми звільняємо за те, що послухав економіста».





***


			Лох вважає, що жадібність лікують грошима, залежність — препаратами, експертні проблеми — експертами, банківську систему — банкірами, економіку — економістами, а боргові кризи — боргами.





***


			Ви можете бути певні, що голові корпорації є багато про що непокоїтись, якщо він оголошує на загал, що «немає про що непокоїтись».





***


			Економіка — це перетворення простих речей на складніші, а математика — це перетворення складних речей на простіші.





***


			Коротко про ринок акцій: учасники спокійно чекають на те, щоб їх прикінчили одне за одним, але водночас гадають, що то все для шоу.





***


			Якщо щось (скажімо, ціна на акції) здається трохи не в порядку, то це і справді не в порядку. Якщо щось здається дуже не в порядку, то у вас неправильний метод оцінювання.





***


			Головна відмінність між урядовою кризою і курінням у тому, що в деяких рідкісних випадках обіцянка «це моя остання» справджується.





***


			Простіше займатись макромаячнею, ніж мікромаячнею.





***


			Нас робить крихкими те, що установи не можуть мати тих самих чеснот (честі, чесності, мужності, вірності, наполегливості), що й людина.





***


			Найгіршу шкоду вчиняли компетентні люди, які намагалися зробити щось хороше; найкращі вдосконалення були справою рук некомпетентних людей, які не намагалися зробити щось хороше.





***


			Сказати, що хтось знається на тому, як забезпечити прибуток, але не дуже справляється з ризиком — це наче сказати, що він чудовий хірург, окрім тих випадків, коли пацієнт помирає.





***


			Відмінність між банком і мафією: банки краще тямлять у законах, а мафія знає думку громадськості.





***


			«Значно легше розвести людей на мільярди, ніж на мільйони»26.





***


			Підприємець — це екзистенційна, а не лише фінансова річ.





***


			На конференції у Москві я бачив економістів, які отримали «Нобеля» за те, що написали те, чого ніхто не читає, за теорії, які ніхто не використовує, і лекції, яких ніхто не розуміє.





***


			Усім, кому подобаються збори, треба заборонити приходити на збори.





***


			Одна з помилок «наукової апроксимації» у нелінійній області походить від незручного факту, що середнє значення очікувань відрізняється від очікування27.





***


			Економіст — це поєднання 1) бізнесмена без здорового глузду, 2) фізика без мозку і 3) біржовика без сміливості.





***


			Журналісти як протилежність творців афоризмів: мою фразу «потрібні навички, щоб отримати BMW, а навички плюс удача — щоб стати Вореном Баффітом» підсумували як «Талеб сказав, що у Баффіта немає жодної навички».





***


			Допитливий розум вивчає науку; талановитий і чутливий — мистецтво; практичний — бізнес; решта — це економісти.





***


			Стігліц28 знає про економіку все, окрім хвостового ризику29, а це наче знати все про безпеку в польоті, окрім безпеки в польоті на випадок аварій.





***


			Публічні компанії, як клітини людини, запрограмовані на апоптоз, суїцид через борг і приховані ризики. Кризи допомагають процесу в історичному аспекті.





***


			Люди з мозком, але без сміливості, стають математиками, люди зі сміливістю і без мозку йдуть у мафію, а ті, хто не має ані того, ані іншого, стають економістами.





***


			У бідних країнах держслужбовці відкрито отримують хабарі; в окрузі Колумбія вони отримують безумовну, мовчазну обіцянку працювати на великі корпорації.





***


			Найбільш безжальний прояв долі — це банкір, що помирає у злиднях.





***


			Ніколи не слухайте поради про інвестиції від людини, яка працює, щоб заробити собі на життя.





***


			Нам варто змусити учнів перерахувати середній бал для фінансів та економіки, помінявши ділене і дільник30.





***


			Конфлікт інтересів між керівництвом компанії і акціонерами робить кожну компанію максимально крихкою завдяки нарощенню прихованих ризиків.





***


			Гроші розбещують тих, хто говорить (і пише) про них більше, ніж тих, хто їх заробляє.





***


			У політиці ми обираємо між, з одного боку, схильними до розв’язання війни і сповненими любові до держави великими бізнесменами; з іншого боку, сліпими до ризиків, схильними до ієрархії, зверхніми прислужниками великих роботодавців. Але у нас є вибір.





***


			Запорука хорошого дня: 1) усміхнись незнайомцю, 2) здивуй когось, сказавши щось дуже приємне, 3) приділи щиру увагу літній людині, 4) запроси когось, у кого небагато друзів, на каву, 5) публічно принизь економіста або посій в душі гарвардського професора глибоку тривогу.





***


			Хороші новини давайте шматочками, а погані — великими куснями.





***


			Ніколи не просіть поради у свого клієнта.



* * *



			 				 					26		Натхнення набирався з афери Мейдоффа.



				 					27		Не перетинайте річку, бо в середньому вона трохи більше метра завглибшки. Це також відомо як нерівність Єнсена.



				 					28		Джозеф Стігліц — американський економіст, лауреат Нобелівської премії з економіки у 2001 році. — Прим. пер.



				 					29		Хвостовий ризик — ризик того, що ціна активу зміниться більше, ніж на три стандартних відхилення від поточної ціни; або ризик (чи ймовірність) рідкісних подій. — Прим. пер.



				 					30		Не суму оцінок та академічних годин поділити на суму годин, а навпаки. — Прим. пер.





Мудрець, слабак і величний31


			Посередня людина часто лютує через незначні образи, але залишається пасивною, покірною і безмовною перед серйозними образами32.





***


			Ознака слабкості — це уникати вияву ознак слабкості.





***


			Єдина правда про альфа-самця: якщо ви спробуєте стати альфа-самцем, то ніколи ним не станете.





***


			Ті, хто ризикують, ніколи не скаржаться. Вони роблять.





***


			Тим, кому нічого доводити, ніколи не скажуть, що їм нічого доводити.





***


			Щоб бути людиною з чеснотами, треба бути до нудного доб­рочесними в кожному найменшому вчинку. Щоб бути людиною благородною, треба лише бути чесним у кількох важливих речах (ризикнути життям, кар’єрою або репутацією для гідної справи чи, скажімо, відповідати за свої слова, коли ні­хто інший не має для цього сміливості).





***


			Слабак виставляє напоказ свою силу і ховає слабкість; величний показує свої слабкості як гордість.





***


			Величність можна побачити там, де перетинається неохоча похвала від ворогів і критика друзів, а велич — у їх поєднанні.





***


			Як прекрасно стати мудрим, але не нудним; як сумно бути нудним і не мудрим33.





***


			Якщо про вас лихословлять люди, які вважають вас кращим за інших, вас критикують ті, які пильно придивляються до вашої роботи, і вас ображають ті, які відкривають ваші електрон­ні листи, щойно ті надходять, то ви все робите правильно.





***


			Риси, за які я поважаю, — це ерудиція і сміливість виступити тоді, коли недолюди побояться за свою репутацію. Будь-який ідіот може бути розумним.





***


			Посередність шкодує про свої слова більше, ніж про своє мовчання; краща людина шкодує про своє мовчання більше, ніж про свої слова; велична людина не має про що шкодувати.





***


			Потрібна певна людяність, щоб співчувати тим, кому пощастило менше за нас; але потрібно мати честь, благородство, щоб не заздрити тим, кому пощастило більше.





***


			Звичайна людина перебуває в кількох прийомах їжі від брехні, крадіжки, вбивства або навіть роботи прогнозистом на Федеральний резерв у Вашингтоні; цього ніколи не можна сказати про величного34.





***


			Соціальна наука — означає винайти певний тип людини, яку ми можемо зрозуміти.





***


			Ми ревно приймаємо нарцисизм у національних державах, але пригнічуємо його в окремих особистостях: складність виставляє напоказ хитку моральну основу системи.





***


			Коли слабак говорить «нехай щастить» рівному, то він бажає протилежного; сильний майже байдужий у своєму побажанні; і лише величний має це на увазі.





***


			На противагу переконанню більшості, «успіх» не означає бути вгорі ієрархічної системи, а означає бути поза будь-якою ієрар­хічною системою.





***


			У минулому лише деякі чоловіки, але всі жінки, мали здатність до репродукції. Рівність є природною для жінок.





***


			Хтось сказав: «Нам потрібні жінки в академічній філософії». Але нам потрібні й чоловіки в академічній філософії.





***


			Величний вірить половині того, що чує, а тому, що він говорить, вірить удвічі більше.





***


			Після провалу дуже легко бути стоїком.





***


			Словесні погрози — це найчіткіше свідчення безсилля.





***


			Перший і найважчий крок до мудрості: відкиньте стандартне припущення, що люди знають, чого хочуть.





***


			Два найсміливіші вчинки в історії були не справою рук воїнів Гомера, а двох мешканців Східного Середземномор’я, які померли, навіть шукали смерті, за свої ідеї.





***


			Слабак не може бути хорошим; або, можливо, може бути хорошим у межах виснажливої системи правосуддя з довгими руками.





***


			Чеснота — це послідовність маленьких вчинків недогляду. Честь і велич може бути одним рішучим, важливим і саможертовним вчинком.





***


			Якщо вам хочеться, будь ласка, уникайте слів — погроз, скарг, виправдань, наративів, рефреймінгу, спроб перемогти у спорі, прохань. Уникайте слів!





***


			Будьте чемні, виховані і м’які, але ігноруйте зауваження, похвалу і критику від людей, яких ви не найняли б на роботу.





***


			За Лукіаном із Самосати, філософ Демонакт не дав спартанцю відлупцювати свого слугу. Він сказав: «Так ти зрівнюєш його із собою».





***


			Вашу свободу виражає зворотна пропорція до кількості людей, яким ви сказали «йди до біса». Вашу честь виражає пропорція до кількості людей, яким ви можете безкарно сказати «йди до біса», але не робите цього.





***


			Найбільшим страхом людини класичної доби була безславна смерть; сучасна людина найбільше боїться просто смерті.





***


			Я ніколи не довіряю людині, у якої немає ворогів.





***


			Коли ви цитуєте старий, типу розумний вислів і додаєте «це важливо», «це треба пам’ятати» або «так треба жити», то не тому, що це добре, а тому, що втілити це неможливо. Якби вислів був хороший і його можна було би втілити, то ви його не цитували б. Мудрість, яку важко втілити в життя, не зовсім мудрість.



* * *



			 				 					31		У «Нікомаховій етиці» Арістотеля megalopsychos, що я перекладаю як «величний» — це «той, хто має величну душу», хто гадає, що гідний усього чудового, а ще свідомий своєї позиції в житті, підкоряється певній системі етики, яка виключає дріб’язковість. Це поняття величі душі хоч і замінили християнською етикою, щоб пропагувати смиренність, але воно досі залишається в культурі Леванта (загальна назва країн, що розташовані у східній частині Середземномор’я. — Прим. пер.) під терміном Kabir al-nafs. Повільна хода є іншою особливістю величного.



				 					32		Подумайте про реакцію на банківські системи й економічні установи.



				 					33		Спостерігаючи за головою Федерального резерву Беном Бернанке.



				 					34		Мені треба було прочитати четвертий том «Нікомахової етики» Арістотеля 10 разів, перш ніж я зрозумів те, чого він не сказав відкрито (але знав): величний має стосунок лише до безумовного.





Неявне і явне


			Ви знаєте, що маєте вплив, коли люди починають помічати вашу відсутність більше, ніж присутність інших.





***


			Тільки люди, які гадають, що реальний досвід не має значення, не мають реального досвіду.





***


			Ви приречені на повторення, коли чуєте обіцянку «ніколи більше!».





***


			Мовчазні люди використовують тишу, щоб приховати свій інтелект; але більшість використовує її, щоб приховати його відсутність.





***


			Скарги не повідомляють про скарги, вони свідчать про вашу слабкість.





***


			Якщо ви іноді лаєтесь, хоч і маєте багатий словниковий запас, то це екстравагантна ознака того, що ви працюєте самі на себе.





***


			Коли хтось говорить «Я не настільки тупий», то це означає, що він тупіший, ніж думає.





***


			Лихослів’я — це єдине щире, ніколи не підроблене вираження захоплення.





***


			Варвара можна образити лише його мовою.





***


			Коли жінка говорить, що чоловік розумний, вона часто має на увазі, що він красивий; коли чоловік говорить, що жінка тупа, то завжди має на увазі, що вона приваблива.





***


			Сайти знайомств не розуміють: те, чого люди не говорять про себе, є значно цікавішим.





***


			Якщо ваша борода сива, видавайте евристику, але поясніть «чому». Якщо у вас борода біла, пропускайте «чому» і просто говоріть, що треба зробити.





***


			Для товариства ви частіше оберете людей, які вважають цікавими вас, ніж тих, яких ви вважаєте цікавими.





***


			Інтернет зламав стіну між приватним і публічним; імпульсивні і непривабливі вислови, які раніше тримали при собі, тепер доступні для буквальних інтерпретацій.





***


			Щасливіший світ — це світ, де люди усвідомлюють, що 1) справа не в тому, що ви говорите людям, а в тому, як ви це говорите так, щоб вони почувалися погано; 2) не те, що ви їм говорите, а те, який вигляд їх змушуєте мати, злить їх; 3) саме вони мають визначати свою належність до певної категорії.





***


			Проблема соціальних мереж у тому, що стає щоразу важче скаржитись на вас за вашою спиною.





***


			Люди сміються вголос і демонструють свій сміх, коли непокояться, як охарактеризує їх те, що вони вважають смішним. Інакше люди просто усміхнуться — можливо, навіть непомітно.





***


			Можете бути впевнені, що людина має можливість, але не має бажання допомогти, коли говорить: «Я більше нічого не можу зробити». І ви можете бути впевнені, що людина не має ані бажання, ані можливості вам допомогти, коли говорить: «Я тут, щоб допомогти».





***


			Загальний принцип антикрихкості: значно краще робити те, чого не можеш пояснити, ніж пояснювати те, чого не можеш робити.





***


			Ми очікуємо, що місця і продукти будуть менш привабливими, ніж у рекламних брошурах, але ми ніколи не пробачаємо людям, що вони гірші за перше враження про них.





***


			Якщо щось здається ірраціональним — і було таким довго, — ймовірно, у вас неправильне поняття про раціональність.





***


			Коли хтось починає речення зі слова «просто», варто очікувати на дуже складне пояснення.





***


			Половина людей бреше ротом, а друга половина — сльозами.





***


			Правила, які ви пояснюєте, менш переконливі, ніж ті, які ви не пояснюєте — або не маєте пояснювати.





***


			Знати те, чого не знають інші, має найбільшу користь, коли інші не знають, що ви знаєте те, чого вони не знають.





Про різновиди любові й нелюбові


			На певному етапі людина може жадати грошей, знань або любові; іноді двох [з перерахованого], але ніколи трьох.





***


			Любов без жертви — це наче крадіжка.





***


			Зрештою ви можете пробачити і подружитись із тим, хто заподіяв вам зло, але не з тим, із ким було нудно.





***


			Шлюб — це інституційний процес фемінізації чоловіків — і фемінізації жінок.





***


			Важливо не те, що люди говорять про вас, а те, скільки енергії вони витратили на те, щоб це сказати.





***


			Існують чоловіки, які оточують себе жінками (і шукають багатства), щоб повихвалятись; інші — щоб скористатись; дуже рідко це те саме.





***


			Ті, хто постійно називають вас «мій друже», найбільш імовірно, зрадять вас.





***


			Окрім дружби й любові, дуже важко знайти ситуації, коли обидві сторони лохи.





***


			Ворог, який став другом, другом і залишиться; друг, який став ворогом, ніколи другом не буде.





***


			Я побував на симпозіумі — події, яку назвали на честь афінської п’яної вечірки (5 ст. до н. е.), на якій незануди говорили про любов; там, де був я, алкоголю не було і, на щастя, ніхто не говорив про любов.





***


			Журналісти відчувають презирство до тих, хто їх боїться, і глибоку зневагу до тих, хто ні.





***


			Найбільше уваги ви отримаєте від тих, хто вас ненавидить. Жоден друг, прихильник і партнер не буде лестити вам з такою допитливістю.





***


			Якщо використати з розумом, комплімент може бути більш дошкульним за будь-які образи.





***


			Людям так само потрібно скаржитись, як і дихати. Ніколи не зупиняйте їх; просто маніпулюйте ними: контролюючи те, про що вони скаржаться, і надаючи матеріал для скарг. Вони скаржитимуться, але будуть вдячні.





***


			Коли молода жінка вступає у стосунки з чоловіком, єдиною цікавою рисою якого є багатство, то вона може щиро вірити, що в ньому її приваблює конкретна частина тіла (скажімо, його ніс, шия або коліно).





***


			Рани, яких нам завдали інші, часто гострі; ті, яких ми завдаємо собі, зазвичай хронічні.





***


			Коли люди називають вас розумним, то це майже завжди тому, що вони з вами згодні. Інакше вони просто назвуть вас зверхнім.





***


			Хороший ворог більш вірний, більш передбачуваний, а для розумного ще й значно корисніший, ніж найцінніший прихильник.





***


			Ми часто використовуємо шкоду, яку нам заподіяли інші, і майже ніколи ту, яку заподіяли самі собі.





***


			Якби мої наклепники знали мене ліпше, то ненавиділи б іще більше.





Кінець


			Мудрість не означає розуміти речі (і людей); вона означає знати те, що вони можуть вам зробити.





***


			Платонові прихильники очікують, що життя буде, як фільм з визначеним кінцем; неплатонові прихильники очікують, що фільм буде схожим на життя і, за винятком деяких незворотних обставин, як-от смерть, не вірять у скінченність всього, що проголосила людина.





***


			Єдина проблема з тим, щоб сміятись останнім, у тому, що переможець має сміятись самотнім.





Післямова


			Загальна тема моєї роботи — обмеженість людських знань, а також чарівні та не такі чарівні помилки й упередження щодо непоміченого і незримого — невідомого, прихованого за завісою неясності.

			Через те що нашому мозку потрібно зменшити обсяг інформації, ми намагаємося втиснути явище у прокрустове ложе чітких і відомих категорій (ампутація невідомого), а не чекаємо на його категоризацію та дослідження. Завдяки нашій можливості визначати хибні шаблони разом з істинними випадкове здаватиметься менш випадковим і більш певним — наш надміру активний мозок радше надасть неправильний, спрощений наратив, ніж не надасть жодного35.

			Розум може бути чудовим інструментом самообману — він не був створений для того, щоб справлятись зі складними поняттями і нелінійними невизначеностями36. На противагу звичному дискурсу, більше інформації означає більше омани: наше вміння виявляти хибні шаблони розвивається щоразу швидше як побічний ефект сучасності й інформаційної доби. Існує ця невідповідність між безладною випадковістю перепов­неного інформацією сучасного світу з її складними взаємодіями і нашим інтуїтивним відчуттям подій, яке корінням сягає у простіше середовище проживання наших предків. Наша ментальна архітектура перебуває у значній невідповідності зі світом, у якому ми живемо.

			Це веде нас до проблеми лоха: коли мапа не відповідає місцевості, то є певна категорія дурнів — надто вчений, академік, журналіст, читач газет, механістичний «науковець», псевдоемпірист, ті, хто має те, що я називаю «епістемічна зверхність» — чудова здатність применшувати небачене, непомічене; це категорія тих, хто входить у стан заперечення, уявляючи місцевість відповідною мапі. Якщо говорити більш загально, дурень у цьому випадку — це той, хто робить неправильне зменшення заради самого зменшення, або видаляє щось важливе, відрубуючи ноги чи взагалі частину голови відвідувача і водночас наполягає, що він зберіг людину з точністю в 95 %. Озирніться на прокрустові ложа, які для нас приготували, — одні корисні, а інші більш сумнівні: правила, ієрархічні уряди, академія наук, спортзали, дорога з роботи і на роботу, багатоповерхові офісні будівлі, мимовільні/небажані людські стосунки, зайнятість на роботі тощо.

			З часів епохи Просвітництва провину за велике напруження між раціоналізмом (як ми хотіли б бачити такий устрій речей, який могли б зрозуміти) й емпіризмом (справжній устрій речей) ми скидали на світ, який не відповідав ложам «раціональних» моделей; ми намагались змінити людей, щоб вони підходили технологіям, деформували нашу етику, щоб вона відповідала потребам роботодавця, просили економічне життя підходити під теорії економістів і просили людське життя втиснутись у деякі наративи.

			Ми стійкі, коли помилки у репрезентації невідомого й розумінні впливу випадковості не приводять до неприємних результатів — інакше ми крихкі. Стійкий отримує вигоду з Чорнолебединих подій37, крихкого вони серйозно зачіпають. Ми стаємо більш крихкі щодо певного виду наукового аутизму, який упевнено заявляє про невідоме — це призводить до експертних проблем, ризику, значної залежності від людської помилки. Як читач може помітити з моїх афоризмів, я поважаю методи стійкості Матінки-природи (мільярди років дозволяють крихкому зламатись); класичне мислення є більш стійким (у своїй повазі до невідомого, епістемічної смиренності), ніж сучасний постпросвітницький наївний псевдонауковий аутизм. Саме мої класичні цінності є причиною моєї прихильності до тріади ерудиції, елегантності і сміливості на противагу фальші, занудству й міщанству сучасності38.

			Мистецтво — стійке; наука — не завжди (і це ще м’яко кажучи). Деякі прокрустові ложа роблять життя гідним того, щоб його проживати; мистецтво і, найсильніше з усього, поетичний афоризм.

			Афоризми, максими, прислів’я, короткі вислови і навіть до певної міри епіграми — це найбільш рання літературна форма — часто інтегровані в те, що нині ми звемо поезією. Вони несуть когнітивну компактність основної фрази з промови (хоча все назване і є більш потужним та елегантним, ніж нинішня версія для менш освічених і розумних)39 з певними ознаками бравади щодо здатності автора втиснути потужні ідеї в невелику кількість слів — особливо в усній формі. Справді, це має бути бравадою, адже арабське слово на позначення імпровізованої влучної фрази є «мужня дія», хоч поняття «мужність» не має такого гендерного забарвлення і це слово так само можна перекласти як «уміння бути людиною» (в англійській мові слова «virtue», тобто чеснота, походить від латинського vir — «чоловік»). Якби ж то ті, хто міг так продукувати потужні думки, були також наділені силою талісманів!

			Такий режим є центром душі Леванту (і більшої частини східного Середземномор’я). Коли Бог говорив до семітів, він висловлювався короткими поетичними реченнями зазвичай вустами пророків. Наприклад, Святе Письмо, а саме Книга приповістей Соломонових і Книга Екклезіястова; Коран, свята книга для ісламу, — це збірки концентрованих афоризмів. Такий формат перейняли синтетичні літературні пророцтва: Ніцшевий Заратустра або, якщо взяти щось ближче за часом, мій співвітчизник із сусіднього (й охопленого війною) села на півночі Лівану Халіль Джебран, автор книжки «Пророк».

			Поза тим, що ми називаємо релігією, візьмімо афоризми Геракліта і Гіппократа; роботи Публія Сіра (сирійський раб, який здобув волю завдяки своєму красномовству, вираженому в сентенціях — містких однорядкових віршах, відголоски яких можна знайти у максимах Ларошфуко); і поезію автора, якого багато хто вважає найвеличнішим арабським поетом, аль-Мутанаббі.

			Афоризми як окремі речення використовували для викриття, в релігійних текстах, для порад онукам від бабусь Леванту, для вихваляння (як я казав раніше в афоризмах, аль-Мутанаббі говорив нам і дуже переконливо, що він найкращий арабський поет), для сатир40 (Марціал, Езоп, аль-Мааррі), моралістами (Вовенарг, Ларошфуко, Лабрюєр, Шамфор), для викриття незрозумілої філософії (Вітгенштайн), трохи більш зрозумілої (Шопенгавер, Ніцше, Чоран) чи абсолютно зрозумілої (Паскаль)41. Вам ніколи не треба пояснювати афоризму — як і з поезією, читач тут сам має розібратись42.

			Існують м’які афоризми, що заспокоюють і несуть у собі важливу правду, про яку ви раніше замислювались (такі, що змушують розумних людей здригнутись від Джебранового «Пророка»); приємні афоризми, про які ви ніколи не задумувались, але які мають ефект Овва!, коли допомагають вам зробити важливе відкриття (наприклад, афоризми Ларошфуко); але найкращі — це ті, про які ви ніколи не думали і які вам треба прочитати більше одного разу, щоб зрозуміти, що вони несуть важливу правду, особливо коли мовчазний персонаж Правди в них настільки потужний, що їх забуваєш одразу після читання.

			Афоризм вимагає від нас зміни читацьких звичок і щоб ми поглинали їх малими порціями; кожен — це завершена одиниця, повноцінний наратив, не пов’язаний з іншими.

			Моє найкраще визначення зануди: той, хто просить вас пояснити афоризм.

			Я знав, що в мене афористичний стиль. Коли я був підлітком, мав за наставника Жоржа Шеаде (його поезія читається як прислів’я), який передбачив, що я побачу світло і збудую кар’єру в поезії, коли розправлюсь із цими ідеями про бізнес. Нещодавно читачі почали порушувати норми авторського права, виставляючи цитати з моїх книжок у всесвітній мережі, але я ніколи не думав про те, щоб іще раз висловити мої ідеї (а точніше, мою центральну ідею про обмеженість знань) таким чином, доки я не усвідомив, що ці речення природно формуються в моїй голові, майже мимовільно. Це особливо часто трапляється під час ходьби (повільної) або коли я звільняю свій розум, щоб нічого не робити або принаймні того, що вимагає зусиль, — я міг би переконати себе, що чув голоси з іншого боку завіси неясності.

			Коли ви свідомо позбуваєтесь обмежень, думок, виснажливої діяльності під назвою «робота», напруження, то сили, приховані у плетиві реальності, починають дивитись на вас; і ось уже таємниці, про існування яких ви й не здогадувалися, виникають перед вашими очима.



* * *



			 				 					35		Таке псування небаченого походить від людського «презирства до абстракт­ного» (наш розум не дуже добре справляється з нефактичним і його може похитнути яскравий образ, чим і користуються медіа, щоб спотворити наше бачення світу).



				 					36		Та й наука не здатна ефективно впоратись із нелінійними і складними поняттями, що взаємозалежні (клімат, економічне життя, людське тіло), хай як би вони не вихвалялись про успіх у лінійних царинах (фізика й інженерія), який дав їм престиж, що й наразив нас на небезпеку.



				 					37		Чорний лебідь (з великої літери) — це подія (історична, економічна, технологічна, особиста), яку певний спостерігач не може передбачити, а також вона має значні наслідки. Попри збільшення наших знань, роль таких Чорних лебедів зростає.



				 					38		Багато міщан опускає мої ідеї до опозиції технологіям, хоч насправді я виступаю проти наївної сліпоти до побічних ефектів технологій — критерій крихкості. Ліпше у мене буде безумовна позиція щодо етики й умовна щодо технологій, ніж навпаки.



				 					39		Завважте різницю порівняно з телевізійними заголовками: головна фраза з промови втрачає інформацію; афоризм набуває інформації. Якимось чином підкоряється ефекту «менше — це більше» Ґіґеренцера і Гольштейна.



				 					40		Найкращий показник втрати інтелектуальності в добу інтернету — цю «занудизацію», якщо говорити відверто — це все більше зникнення сарказму, адже механістичні уми сприймають образи занадто буквально.



				 					41		Не така вже й дивина знайти однакову максиму в кількох авторів, яких розділяє тисячоліття або континент.



				 					42		Афоризм дещо зневажили (поза німецькою мовою) через його асоціацію з дотепністю, якщо говорити про афоризми Оскара Вайлда, Марка Твена, Емброуза Бірса або Саші Гітрі — глибока думка може бути дотепною, як це доводять Шопенгавер, Ніцше або (іноді) Вітгенштайн; але, якщо дотримуватись поділу на Священне і Мирське, філософія і поезія — це не стендап-шоу.





Подяки


			Хочу згадати таких людей: П. Теноус, Л. де Шанталь, Б. Оппетіт, М. Бліт, Н. Варді, Б. Еппл’ярд, С. Міхайлеску, Дж. Баз, Б. Дюпрі, Й. Зільбер, С. Робертс, Е. Пілпел, В. Ґудлед, В. Мерфі, М. Брокмен, Дж. Брокмен, С.Талеб, С. Сандіс, Дж. Куят, Т. Бернзем, М. Ґосн (молодший), С. Талеб, Д. Рів’єр, Дж. Ґрей, М. Каррейра, М.-К. Ріачі, П. Бевелін, Дж. Ауді (pontem fecit), С. Робертс, Б. Флівберг, Е. Божоде, П. Богосян, С. Райлі, Г. Оріґґі, С. Аммонс і багато інших (іноді я згадую імена дуже важливих людей, коли вже надто пізно висловлювати вдячність).





